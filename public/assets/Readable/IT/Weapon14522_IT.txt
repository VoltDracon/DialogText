
"O piccola colomba, figlia della luna,
se anche la polvere dovesse macchiare le tue bianche piume,
e se anche non riposerai in un caldo abbraccio,
possa la luna essere con te nel tuo sonno."

Un guscio in frantumi cadde verso la terra nebbiosa che non era mai divenuta una luna, disperdendo le sue benedizioni in acque cristalline e pianure muschiose.
In una prigione intoccabile dal Tempo e dal Vento, colei che viaggiava a ritroso contemplò il sonno eterno di tre sorelle.
Tra l'eterno e il fugace, senza un inizio né una fine, la Fanciulla lunare imprigionata vagava nella notte.
La sua coscienza accarezzava dolcemente i ricordi sfocati ed eterei intessuti nell'arazzo degli anni che furono...

La nave argentea pattugliava tra montagne e mari nel momento in cui giorno e notte s'intrecciavano.
Nell'era in cui il battito delle ossa terrene non s'era ancora piegato ai cieli, il vascello guidava le anime degli incontaminati,
traghettandole attraverso il regno mortale corrotto e l'atmosfera gelida per farle riposare in pace sul lato oscuro della luna, nascosto alla vista.
Tuttavia, non riusciva ad attirare lo sguardo delle tre Signore della Sala dorata affinché incontrassero lo sguardo dei figli dell'umanità.
Il Signore delle Sette calamità non avrebbe tollerato che gli dèi mostrassero pietà per le meschine sofferenze del mondo mortale.
Davanti alle leggi primordiali, solo la completa sottomissione e l'umile riverenza potevano essere considerate vera amorevolezza per l'umanità.
Persino le tre sorelle, dall'alto delle loro sale color giada, che tessevano i fili d'argento del destino per tutti gli esseri viventi...
Quando si trattava degli antichi e dei mortali colpiti dal destino, si chiudevano in un triplice silenzio.
Pietà, compassione, ammirazione e nostalgia erano sempre separate da un velo sottile di luce lunare, che si estendeva per centinaia di migliaia di chilometri.

Che fossero state spinte a ribellarsi contro il loro antico maestro oscuro e corrotto, in difesa degli esseri viventi sulla Terra,
o costrette a volgere lo sguardo altrove, nel mezzo di conflitti interni, affinché le braci della ribellione potessero rimanere accese,
oppure determinate a macchiare i propri cuori con l'oscurità e la corruzione, per cercare vendetta contro un tiranno usurpatore...
Come lei, camminavano nel mondo mortale; come lei, erano tre lune che illuminavano innumerevoli notti fredde.
Alla fine non riuscirono a illuminare il loro stesso sentiero. Tutte e tre le direzioni conducevano alla notte dell'oblio.
Quello era il futuro un tempo lamentato dalle lune scomparse, nell'era in cui erano ancora tre.

Ma, nella notte buia, erano veramente solo tre i sentieri che riuscivano a vedere?
Nei ricordi che appartenevano solo a lei, vi era una stella dorata che non apparteneva a quel mondo.
Si rifletteva nel cortile freddo e solitario sotto la luna d'argento... Un barlume di luce stellare indugiava sempre nel suo cuore...
Persistette per milioni di anni, anche attraverso innumerevoli mondi ormai spenti.
Quella stella, una volta catturata dal suo sguardo, avrebbe sicuramente illuminato il suo viaggio verso casa...

Nell'istante senza tempo successivo di tale incrollabile fede, iniziò l'era in cui tre non erano più tre.
Ai confini delle tenebre, il Signore dei crocevia si voltò verso il quarto sentiero oltre il trivio,
tra veli dorati di sfumature oniriche ella indugiò in silenzio, in attesa dell'incontro prestabilito con le sue compagne sotto le stelle.

"O piccola colomba, figlia della luna,
non lasciare che il dolore per le avversità o gli addii gravi sul tuo cuore.
Che fiori e dolci sogni sboccino alla tua finestra,
possa la luna essere con te nel tuo sonno, sia di notte che di giorno."