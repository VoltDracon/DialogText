...

Birinin hazine mahzenini ben kurduktan sadece üç hafta sonra bulacağını hiç hayal etmemiştim.

Beni daha da şaşırtan şey ise o kişiyi tanımam oldu. Burada onunla karşılaşacağımı hiç düşünmemiştim.

Dmitri Dubrovich Sukhotin, Grandük Filipov'un güvenilir yaveri, üçüncü sınıf subay, Snezhnaya Kraliyet Harp Akademisi Baş Eğitmeni. Yanlış hatırlamıyorsam Avrelian'ın kaydolduğu yıl bu pozisyona terfi etmişti ve Khaenri'ah felaketine kadar bu rahat ve kazançlı pozisyonda kalmıştı. Hatta ara sıra Fontaine'in Büyük Beyaz Donanmasının Başkomutanı, Mondstadt'ın Favonius Şövalyelerinin Büyük Kumandanı gibi yabancı devlet yetkililerine ev sahipliği yapardı... Kısacası tam bir gösteriş meraklısıydı.

Resmi kayıtlara göre, ulusu için kendini feda ederek Majesteleri Çar'ın yanında çoktan ölmüştü. Gerçi bu yeni bir durum değil, Avrelian bile bir zamanlar kayıtlarda "merhum" olarak görünüyordu. Snezhnaya'nın nüfus sisteminin güvenilmezliğine her zaman güvenilebilir. Beni şaşırtan şey, karşımdaki yaşlı adamın bir zamanlar hatırladığım o gözü pek, kibirli ve zorba subaydan neredeyse tamamen farklı görünmesiydi. Neler yaşadığını bilmiyorum ama yaşından çok daha zayıf ve yaşlı görünüyordu.

Beni gördüğü an ilk içgüdüsü kılıcını çekip saldırmak oldu. Neyse ki zamanında tepki verdim, Avrelian'ın eldiveniyle kılıcını savuşturup adını haykırdım. Bir an donakaldı, bir süre anlaşılmaz bir şeyler mırıldandı. Sanki çağlardır insan dili kullanmamış gibiydi. Sonunda, kim olduğumu sorarak ilk cümlesini zorla kurabildi.

...

Yaşlı adamla uzun uzun konuştum. Beni artık hatırlamadığını ama babamın adını elbette hatırladığını söyledi. Uzun zaman önce kendi soylu unvanını ve adını terk etmiş, bunun yerine hayatının geri kalanını uç diyardaki çocukları, yani çorak topraklarda dolaşan o evsiz çocukları koruyarak geçirmeyi seçmişti. Başta bir sığınak inşa ettiğini sanmıştım. Çocukların onu hiç görmediğini fark etmemiştim. Onlara zarar vermek isteyen kötüleri, onlar görmeden katletmişti. Bunu neden yaptığına, Khaenri'ah'da gerçekte ne olduğuna ve nasıl olup da Nod-Krai'a geldiğine gelince, bu konularda konuşmayı reddetti. Haliyle ben de üstelemedim.

Yaşlı adamın hazineye hiç ilgisi yoktu ve "Büyük Hazine" hakkında yaydığım söylentileri duymamıştı bile. Bu yerde bir tuhaflık olduğunu hissetmiş, buranın bir köle kampı olduğundan şüphelenmiş ve içgüdülerine uyarak beni o an ortadan kaldırmak niyetiyle içeri dalmıştı.

Hazine mahzeninin ardındaki fikir sürecini açıklamayı bitirdiğimde yaşlı adam bir anlığına sessiz kaldı. Baş Eğitmen olduğu zamanlarda bir öğrenci böylesine saçma bir planla gelseymiş, bunu doğrudan yüzüne fırlatıp ona baştan başlamasını emredermiş. Şimdiyse...

Sözünü bitirmeden sessizce ayrıldı.

Yaşlı adam haklı. Eğer başka biri de buraya aynı şekilde, yalnızca keskin içgüdülerinin rehberliğinde tesadüfen girerse o zaman bu plan anlamını yitirir.

Burayı neredeyse bulunamaz hale getirirken öte yandan da insanları daha ulaşılabilir hedeflere çekecek bir yol bulmalıyım...

...

Bir fikrim var. Ama önce Aila'yla konuşup bana yardım etmek ister mi diye sormam gerek. Muhtemelen kabul eder. Ne de olsa Usta Hırsız Reed Miller'ın hikayesini "Bilginliğin İspatı"na dönüştürmek (en azından şimdilik ben ona bu adı vereceğim), Bayan Alia'ya da bir saygı niteliği taşıyacaktır.