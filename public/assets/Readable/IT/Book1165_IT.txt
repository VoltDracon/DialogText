■/■. Verso le quattro del mattino sono stato svegliato di soprassalto dal fragore delle scosse del terreno che tremava sotto di me. L'aria era impregnata dell'odore acre del sangue. Quando ho guardato fuori dall'accampamento, ho visto innumerevoli mostri che si precipitavano verso di noi nell'oscurità. Il capitano Asebov è uscito dalla sua tenda e ha iniziato a urlare ordini. Gradualmente, la mia mente annebbiata ha capito che si trattava di un attacco della Caccia selvaggia.\nCiò che mi ha sorpreso è stato il flusso di immagini che mi è improvvisamente balenato nella mente. Alcune provenivano dai campi d'addestramento, altre dalla mia prima notte con la squadra di supporto, e alcune dal passato, quand'ero ancora a casa mia. Per un momento ho persino creduto di sentire l'odore delle costolette che mia madre era solita cucinare.\nNon so perché tutti quei ricordi mi abbiano riempito la testa all'improvviso, ma sono stato grato che la paura non fosse più l'unica emozione nel mio cuore. È stata la prima volta che ho combattuto con la squadra per annientare un nido della Caccia selvaggia. Ancora adesso il mio cuore batte forte e le mie braccia sono intorpidite dalla stanchezza. Sono rimasto ferito nella lotta, ma non ero terrorizzato come quella notte. Dopotutto, forse diventerò la persona che spero di diventare. Me lo auguro.