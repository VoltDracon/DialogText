È una storia tramandata tra le Fate, raccontata durante i loro incontri sotto la luna.
Tali raduni al chiaro di luna erano un rito antico. Secondo alcuni, quella pratica risale a un'epoca in cui la vera luna era sospesa nel cielo, e forse gli esseri che si radunavano sotto di essa non erano affatto delle Fate. In ogni caso, i più audaci pensano che contemplare la luna e parlare dei tempi, vecchi e nuovi, sia il momento perfetto per condividere dei segreti.
Tra tutte le storie che raccontano, ce n'è una che apprezzano più delle altre...

Secondo la leggenda, il Re delle Fate delle Terre innevate, un eroe nato dalle ossa di una grande bestia, cercò di unire l'intero continente. Per farlo, avrebbe dovuto uccidere il suo ultimo nemico.
Eppure quel nemico non poteva né invecchiare né morire, poiché la sua vita era nascosta lontano dal suo corpo. Anche se il Re delle Terre innevate fosse riuscito ad abbatterlo, egli sarebbe sempre risorto dalle ombre.
Così, lo spirito del gelo e un viaggiatore giunto da oltre le mura del palazzo partirono alla ricerca della verità su questo nemico. Alla fine, scoprirono come distruggerlo.
Per uccidere il nemico, il Re delle Terre innevate avrebbe dovuto trovare una fenditura sepolta nelle profondità degli strati più oscuri della terra. All'interno di quella crepa giaceva un albero che cresceva verso il basso. Sui suoi rami, simili a torri, era appollaiato un corvo. Nel ventre del corvo giaceva una lepre bianca come la neve. Negli occhi della lepre c'era una porta. Se il re avesse aperto quella porta, un mondo nero come l'inchiostro si sarebbe riversato all'esterno, inghiottendo sia il cielo che la terra. In quel mondo, tutto era immobile. Non c'era luce, né suono. Il Re delle Terre innevate avrebbe dovuto attraversare quel regno silenzioso da solo e, nel suo fulcro privo di luce, trovare un uovo.
Quell'uovo conteneva l'essenza della vita del suo nemico. Frantumandolo, il nemico immortale si sarebbe ridotto in polvere.
Fino al momento di aprire la porta, al Re delle Terre innevate il compito non sembrò troppo difficile. Ma come avrebbe fatto ad attraversare quel regno di silenzio nero come la pece?
Così, lo spirito del gelo e il viaggiatore tessero per lui due ali di antica luce lunare.

Quello, dunque, avrebbe potuto essere l'aliante in grado di trasportare qualcuno attraverso il vuoto del silenzio. Eppure l'antica luce lunare aveva perso da tempo il suo splendore, e il Re delle Terre innevate che in passato l'utilizzava era svanito dalla storia. Ciò che ne era rimasto non era meglio di un comune aliante. In realtà, dato che gli alianti erano stati inventati molto tempo dopo l'era del Re delle Terre innevate, questa intera storia potrebbe benissimo essere una spiegazione fantasiosa di qualcuno per giustificare l'esistenza dell'aliante.

E come andò a finire con il Re delle Terre innevate?
Alcuni dicono che quando ruppe l'uovo, vide finalmente la verità: il suo più grande nemico aveva il suo stesso volto.
Altri sostengono che l'uovo non è mai esistito, e che il mondo oltre la porta non era altro che un mezzo per intrappolarlo nel vuoto.
Ci sono troppe versioni. Ma non importa, perché in questa storia che parla di ali...
Il finale non è mai stato l'elemento più importante.