...
Bölüm VII: Guillotin'in Son Yılları

"Dünyadaki her olayın kökenindeki sebebi bilmenin bir yolu yok. İnsanlar geleceği tahmin edecek kadar bilge değiller, talihsiz kazaların yaşanmasını da engelleyemezler. Çok yazık. Söylenecek başka bir şey yok."
- Alain Guillotin, Buğukuş Yazı İşleri Müdürü Nellie Cochran'ın kendisinin ilk yılları hakkındaki sorusuna cevaben

Guillotin, Fontaine Araştırma Enstitüsünden emekli olduktan sonra Mermonia Sarayı'ndan ve Fontaine Şehri'ndeki sivil kuruluşlardan gelen tüm davetleri geri çevirdi. Bunun yerine Beril Bölgesi kırsalına çekilerek toplumdan neredeyse tamamen soyutlanmış bir hayat yaşadı. Aslında bu münzevi yaşlı adam, bundan önce de kimseyle derin bağlar kurmamıştı. Madam Nellie Cochran'ın sözlerine inanacak olursak Alain Guillotin, özünde her zaman derin bir güvensizlik duygusuyla yaşayan yalnız ve içine kapanık biriydi. Başkalarına karşı mesafeli bir tavır takınmasının sebebi de buydu, sanki duyarsızmış gibi davranarak ruhunun keskin hassasiyetini gizleyebilirdi. Ne kendi acısını dindirebiliyor ne de birileriyle paylaşabiliyordu. Tek yapabildiği şey, acısını kalbinin kabuğuna bir inci gibi hapsetmek, onu kendi etiyle ve kanıyla şekillendirip parlatmaktı. Elbette Guillotin'in öğrencileri bu iddiaları kabul etmeyerek bunların dikkat çekme amaçlı saçmalıklar ve ustalarının itibarına sürülmüş bir leke olduğunu söylediler. Fontaine Araştırma Enstitüsünün üçüncü müdürü Rogier Cotes'un Buğukuş'a dava açmasının ana nedeni de buydu...

Günlük ihtiyaçlarıyla ilgilenmesi için hiç hizmetkar tutmadı. Söylentilere göre gençliğinde, bağımsız düşünebilen bir mekanik cihaz yaratmış ve Gölge Mareşosesinde Mary-Ann Guillotin ile yürüttüğü çalışmalarında destek için bu cihazı kullanmıştı. Bu yüzden hizmetkarlara ihtiyacı yoktu, yalnızca aynı cihazdan daha fazla yaratması yeterliydi. Ancak bu tür iddialar gerçeklerle açıkça çelişiyordu: Guillotin'in ölümünden sonra geride bıraktığı hiçbir şey bu nitelikte bir eşya içermiyordu ve "bağımsız düşünebilen mekanik cihaz" olarak adlandırılan şey, taslak metinlerinde ifade ettiği fikirlerle tamamen tutarsızdı. "Hiyerarşik Hesaplama Makinaları ve Zeka"da yazdığı üzere:

"... Asıl soru, makinaların düşünüp düşünemediği değil, insanların düşünüp düşünemediğidir..." (Fontaine Doğa Felsefesi ve Mühendislik Bilimleri Yayınevi, 3. Baskı, Bölüm 13, sf. 5)

Guillotin'in hayatının son yıllarında atölyesinde ürettiği mekanizmaların çok uzun zaman önce kasten yok edildiğine inanmamız için her türlü nedenimiz var. Ne de olsa bir mühendisin tasarımlarını bir kenara atması hiç de nadir değildir. Popüler kurgu bu mekanizmalar hakkında birçok hayal ürünü hikaye sunmuştur ancak bu tür hikayelerin tümü, günümüze ulaşan kanıtlarla çelişmektedir. Yine de kültürel bir sembol olarak "Alain Guillotin'in ölümünden sonraki eserinin" gençlerin hayal gücünü harekete geçirmede etkili olduğunu kabul etmeliyiz...

...