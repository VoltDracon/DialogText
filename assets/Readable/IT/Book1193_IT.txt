...

Non avrei mai immaginato che qualcuno avrebbe trovato la stanza del tesoro solo tre settimane dopo che l'avevo allestita.

Ciò che mi ha sorpreso ancora di più è stato che ho riconosciuto quell'individuo. Non avrei mai pensato di incontrarlo qui.

Dmitri Dubrovich Sukhotin, fidato aiutante del granduca Filipov, ufficiale militare di terza classe, istruttore capo della Reale Accademia Militare di Snezhnaya. Se ricordo bene, fu promosso a questa posizione l'anno in cui s'iscrisse Avrelian, occupando detta posizione comoda e lucrativa fino al disastro khaenri'ahno. Ospitava persino occasionalmente dignitari stranieri, come il comandante in capo della Grande Armata bianca di Fontaine e il Gran Maestro dei Cavalieri di Favonius di Mondstadt... Insomma, era un vero esibizionista.

Secondo i registri ufficiali, era morto da tempo insieme a Sua Maestà lo Tsar, sacrificandosi per la nazione. Non che questo sia una novità, anche Avrelian una volta apparve come "deceduto" nei registri. Si può sempre contare sull'inaffidabilità del sistema civile di Snezhnaya! Quello che mi sorprese fu che il vecchio che mi ritrovavo di fronte sembrava del tutto diverso dall'ufficiale vivace, altezzoso e prepotente che ricordavo. Non so cos'abbia subito, ma appariva molto più smunto e invecchiato dei suoi anni.

Nel momento in cui mi vide, il suo primo istinto fu di sguainare la spada e colpire. Per fortuna reagii in tempo, parando la sua lama con il guanto di Avrelian e gridando il suo nome. Si bloccò per un momento, mormorando in modo incoerente per un po'. Era come se non avesse parlato la lingua umana per secoli. Alla fine, riuscì a pronunciare la sua prima frase, chiedendo chi fossi.

...

Trascorsi molto tempo a parlare con quel vecchio. Disse che non si ricordava più di me, ma conosceva il nome di mio padre, naturalmente. Aveva abbandonato da tempo il suo titolo nobiliare e il suo nome, scegliendo di dedicare il resto della sua vita a proteggere i bambini nelle terre di confine, quei bambini senza casa che vagavano per le lande desolate. All'inizio pensavo che avesse costruito un rifugio. Non mi rendevo conto che i bambini non l'avevano mai nemmeno visto. Uccideva i malvagi che cercavano di far loro del male, lontano dai loro occhi. Quanto alle sue motivazioni, a cosa fosse realmente accaduto a Khaenri'ah e a come fosse finito a Nod-Krai, si rifiutò di parlarmene. Naturalmente, non insistetti oltre.

Il vecchio non aveva alcun interesse per le ricchezze materiali, né aveva sentito le voci che avevo diffuso sul "Gran tesoro." Aveva avuto l'impressione che in questo posto ci fosse qualcosa di strano, sospettando che si trattasse di un campo per gli schiavi e, seguendo il suo istinto, si era precipitato dentro con l'intenzione di eliminarmi.

Dopo che ebbi finito di spiegargli le motivazioni della stanza del tesoro, il vecchio rimase in silenzio per un momento. Disse che se uno dei suoi studenti gli avesse proposto un piano così ridicolo quando era istruttore capo, l'avrebbe respinto e gli avrebbe ordinato di ricominciare da capo. Ma in quel momento...

Non finì di parlare, se ne andò semplicemente in silenzio.

...Il vecchio ha ragione. Se qualcun altro dovesse finire qui nello stesso modo, guidato solo dall'istinto, allora l'intero piano sarebbe inutile.

Mi serve un modo per rendere questo posto quasi impossibile da trovare, e al contempo per attirare le persone verso obiettivi più raggiungibili...

...

Ho un'idea. Ma prima, devo parlare con Aila per capire se è disposta ad aiutarmi. Probabilmente lo sarà. Dopotutto, trasformare la storia del Maestro ladro Reed Miller nella "Prova degli Esperti" (per ora la chiamerò così) servirà anche per omaggiare la signorina Alia.