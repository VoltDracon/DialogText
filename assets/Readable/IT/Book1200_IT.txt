...

...Il mio corpo riposa nel sonno, ma il mio cuore è desto.

...Vedo la nebbia levarsi dal suolo tutt'intorno, accompagnata da un suono elegante e malinconico. È la musica di lire e liuti.

...Il mio cuore non ha mai conosciuto questa voce, i miei occhi non hanno mai visto questo tempio.

Questo tempio è stato eretto con pietre di notevoli dimensioni. Qualcuno ne ha ricavato pilastri e li ha rivestiti d'oro. Hanno anche fabbricato delle squisite basi dorate che sostengono queste magnifiche travi e capriate in oro.

...Non vedo alcuna luce nel cielo. Nessun sole splende, nessuna luna vaga, eppure la luce in questo tempio è molto forte, come una stella mattutina pallida e luminosa.

...Eppure il mio cuore rimane vuoto. Non riesco a dimenticare il mio dolore, né a liberarmi dell'angoscia per dare pace al mio cuore. Ho persino dimenticato il mio nome e il mio passato. Mi hanno abbandonato come acqua che è già fluita via.

...Come potrei rievocare il passato? Perché si comporta come la nebbia del mattino, la rugiada che svanisce in un istante? Perché è come la pula dispersa dal vento, come il fumo che si leva fuori dalla finestra?

...Solo una cosa è incisa nel mio cuore come un sigillo, mantenendomi sempre vigile. C'è una voce che mi dice: "Devi restare qui. Non puoi varcare la soglia di questo tempio, né puoi uscirne".

...Questo sigillo è saldo. Non so di chi sia l'ordine, ma non oso andarmene.

...

...Ci sono molti piccoli spiriti che mi vagano attorno. Le loro forme sono incomplete, eppure emanano una luce desolata.

...Li osservo e scopro di non riconoscerli. Eppure, le corde del mio cuore gemono come quelle di una lira.

...Il mio cuore è turbato; il mio spirito è angosciato. La mia essenza più intima è completamente devastata, come una città in rovina o una donna privata della sua corona.

...Cuore mio, cosa ti causa tanta malinconia? Cosa genera quest'afflizione dentro di me?

...Non posso restare in silenzio. Suonerò questa lira con le mie mani e canterò per dissipare lo struggimento, affinché il mio cuore possa trovare pace. Non mi soffermerò sul mio nome né sulle mie gesta; le lascerò scorrere via come l'acqua.

...Il canto fluisce dalle mie labbra, volando via come un sogno, per non essere mai più ritrovato. Come un fiume d'acqua viva, sgorga senza la mia previa contemplazione. È come se l'avessi sempre conosciuto.

...Anche se canto, il mio cuore è colmo di dolore. Le mie lacrime scorrono come un fiume, eppure non so per chi piango. Così, canto.

...Piango giorno e notte, le lacrime mi rigano le guance. Commemoro ciò che non può essere commemorato, ricordo ciò che non può essere ricordato. Eppure, nessuno vede la mia solitudine o il mio dolore. Così, canto.

...Questo dolore travolge la mia vita, eppure non riesco a superarlo. Così, canto.

<center><i>Il frinire degli insetti in una remota notte d'autunno, il coro dell'esilio...</i></center>
<center><i>...Solo melodie e ricordi aleggiano in questa terra straniera...</i></center>
<center><i>...Gli ultimi cantori intonano la loro dolce e morente melodia finale...</i></center>
<center><i>...Mentre il primo Seelie vaga nella sala degli angeli...</i></center>