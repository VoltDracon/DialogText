...
ในปีที่ 3 แห่งศักราชที่ 428 หรือปีที่ 76 หลังจากจักรพรรดิ Monomakh Snezhnyi ทรงสร้างเมืองหลวง Kitezh [127] บนดินแดนเยือกแข็ง พระองค์ทรงส่งทูตไปยังดินแดนของวีลา แล้วถามพวกเขาว่า: "พวกเจ้าถวายเครื่องบรรณาการให้แก่ผู้ใด?" พวกเขาตอบว่า: "พวกข้าถวายเครื่องบรรณาการแด่กษัตริย์ Miscislav [128]" ราชทูตของจักรพรรดิจึงกล่าวกับพวกเขาว่า: "พวกเจ้าอย่าส่งเครื่องบรรณาการให้พวกเขาเลย เพราะเครื่องบรรณาการที่พวกเขาเรียกร้องนั้นไร้ซึ่งความเมตตา[129]" ดังนั้น วีลาจึงหยุดส่งเครื่องบรรณาการ

ปีที่ 4 แห่งศักราชที่ 428

ปีที่ 5 แห่งศักราชที่ 428

ในปีที่ 6 แห่งศักราชที่ 428 กษัตริย์ Miscislav ทรงกล่าวหาราชสำนักดาราสีจางต่อหน้าข้าราชบริพารและพันธมิตรว่า ราชสำนักดาราสีจางได้ทำลายข้อตกลงสันติภาพที่ตกลงไว้ก่อนหน้านี้ และทรงเรียกร้องให้จักรพรรดิส่งบรรณาการให้แก่พันธมิตรวูโคดลักเป็นเวลาสิบปี โดยต้องส่งธัญพืชจำนวน 600 โรงนา ทองคำ 30 โรงนาต่อปี พร้อมด้วยทาสจำนวนมากพอที่จะขนสิ่งย้ายของเหล่านี้ เพื่อธำรงไว้ซึ่งสันติภาพ ซึ่งมากกว่าบรรณาการที่พวกวีลาส่งให้พวกเขาถึง 30 เท่า จักรพรรดิปฏิเสธคำขาดของพวกเขา ทั้งสองฝ่ายจึงเตรียมพร้อมสำหรับสงครามในเวลาต่อมา[130] จักรพรรดิตรัสว่า: "การเสียสละเพื่อปกป้องบ้านเกิดเมืองนอนคือเกียรติยศอันสูงส่ง สหายร่วมรบของเราคือศัสตราและความเมตตา ศัตรูของเราพูดถึงสันติภาพ เพราะพวกเขาต้องการยุยงให้เกิดสงคราม หากเรายอมให้พวกมัน (หมายถึง วูโคดลัก) อย่างน่าละอาย ลูกชายลูกสาวของเราก็จะต้องเผชิญกับสงครามที่ยิ่งใหญ่กว่า เราต้องต่อสู้อย่างหาญกล้าเพื่อความอยู่รอดของเรา ไม่ว่าเพื่อจะได้ลิ้มรสหอมหวานของชัยชนะ หรือเพื่อพลีชีพอย่างมีเกียรติก็ตาม"

ในปีที่ 7 แห่งศักราชที่ 428 กษัตริย์ Miscislav ทรงยกทัพโจมตี Kitezh โดยทรงนำกองทัพขนาดใหญ่ ซึ่งประกอบด้วย: ตระกูล Miscislavli, ตระกูล Nyholmgarthir [131], ตระกูล Dalegrad [132], ตระกูล Cirnareka [133] และตระกูลผู้รับใช้จำนวนมาก [134] กองทัพของพวกเขาปะทะกันทั้งหมดสามครั้งที่เชิงเขา Kitezh, ทะเลสาบน้ำแข็ง และที่ราบ จักรพรรดิได้สังหารกษัตริย์ Miscislav [135] พร้อมทั้งท่านลอร์ดทั้งหลายที่ติดตามพระองค์ไป: ยกเว้นแกรนด์ดยุก Seriviiki [136] ที่รอดชีวิตมาได้ แกรนด์ดยุก Skoldyryt [137] และแกรนด์ดยุก Vodyanoy [138] ต่างถูกหอกของจักรพรรดิ [139] แทงจนถึงแก่ความตายในเวลานั้นเอง ด้วยพระเมตตาและมหากรุณาธิคุณ จักรพรรดิทรงค้นหาร่างของพวกเขาจนพบ แล้วส่งกลับไปยังดินแดนของแต่ละตระกูลเพื่อฝังศพ จักรพรรดิตรัสว่า: "พวกเขามิใช่กษัตริย์ ไม่ได้เกิดมาจากสายเลือดศักดิ์สิทธิ์ [140] ย่อมไม่คู่ควรที่จะเป็นกษัตริย์ แต่ข้าคือผู้สืบทอดแห่งดาราสีจาง เป็นผู้พิทักษ์แห่งภูตทั้งปวง" ตระกูลภูตที่เหลือต่างมาเข้าเฝ้าจักรพรรดิ เช่นนี้แล้ว พระองค์จึงมีอำนาจในการปกครองพวกเขา และตั้งแต่นั้นมาก็ทรงเรียกพระองค์เองว่า Belyi Tsar

[127] Kitezh... นครแห่งแรกของ Snezhnaya นับตั้งแต่ปีที่ 4 แห่งศักราชที่ 417 ซึ่งเป็นปีที่เมืองนี้ถูกสร้างขึ้น จนกระทั่งปีที่จักรพรรดิทรงอภัยโทษให้แก่มนุษย์ในฐานะราษฎรในพระองค์ ด้วยพระมหากรุณาธิคุณอันไร้สิ้นสุดของพระองค์ และทรงย้ายเมืองหลวงไปยัง Snezhnograd นั้นเอง เมืองหลวงที่สร้างขึ้นโดยเลียนแบบขนบธรรมเนียมของบรรพบุรุษของภูตนี้ ก็ได้กลายเป็นศูนย์กลางอำนาจที่ปกครองดินแดนน้ำแข็ง

[128] Miscislav - หรือ "ผู้ดื่มโลหิต" ตามที่บันทึกไว้ใน "พงศาวดาร Volkhov" ราชันแห่งอสูรทั้งปวง ปราชญ์ผู้ดื่มโลหิต และผู้นำสูงสุดแห่งพันธมิตร Miscislavli ตามคำบอกเล่าของลูกหลานเผ่าอสูรที่อยู่ใต้อาณัติของพระองค์ กษัตริย์ Miscislav มีรูปร่างกำยำใหญ่โต โดดเด่นสะดุดตาดุจขุนเขาแม้อยู่ในสนามรบ ด้วยเหตุนี้ ในต้นฉบับพงศาวดารที่เก่าแก่ที่สุด บางครั้งเหล่าภูตผู้บันทึกจึงเรียกพระองค์ว่า "Gorynishche" ซึ่งหมายถึง "บุตรแห่งขุนเขา"

[129] เมตตา... ดังที่ได้ระบุไว้ใน "อรรถศาสตร์แห่งภูต" คำนี้ในบริบทสมัยใหม่สามารถแปลได้ว่า "เป็นประโยชน์ น่ารัก และน่าพึงใจ" ควรเข้าใจให้ชัดเจนว่า คำเหล่านี้ในยุคนั้นมีความหมายใกล้เคียงกันมาก ความหมายที่ราชทูตสื่อออกมานั้น หากว่ากันตามภาษามนุษย์แล้ว น่าจะเข้าใจว่า "เรื่องที่พวกเขาเรียกร้องบรรณาการ (จากพวกท่าน) นั้น เป็นสิ่งที่พวกท่านไม่ชอบ (หรือไม่มีประโยชน์ต่อพวกท่าน)" ด้วยเหตุนี้เอง นักวิชาการบางท่านจึงตีความคำพูดของราชทูตว่าเป็นคำขู่โดยนัย เกี่ยวกับประเด็นนี้ และความหมายโดยละเอียดของคำดังกล่าว สามารถอ่านเพิ่มเติมได้จาก "อรรถศาสตร์แห่งภูต"

[130] แม้ในสายตาของคนรุ่นหลัง ข้อกล่าวหาที่ประเทศซึ่งถูกก่อตั้งโดยเหล่านักปราชญ์แห่งเผ่าวูโคดลักอย่าง "Miscislavli" นี้มีต่อราชสำนักดาราสีจาง จะนับว่าเป็นเรื่องไร้สาระที่ไม่มีมูลความจริงแม้แต่น้อย
แต่ข้อกล่าวหาเหล่านี้ก็ใช่ว่าจะไร้เหตุผลเสียทีเดียว หรืออาจกล่าวได้ว่า เหตุผลที่แท้จริงที่ทำให้กษัตริย์ Miscislav ราชาแห่งวูโคดลัก ผู้สถาปนาอาณาจักรด้วยพระนามของพระองค์เองตั้งใจจะก่อสงครามนั้น เป็นเพราะพระองค์ทรงกลัวการลุกฮือของราชสำนักดาราสีจาง มาตั้งแต่สงครามครั้งก่อนแล้ว
พันธมิตรที่นำโดยจักรพรรดิ Monomakh และมีศูนย์กลางอยู่ที่เมือง Kitezhgrad นั้น ได้พัฒนารูปลักษณ์ใหม่อย่างสิ้นเชิงในช่วงศตวรรษที่ผ่านมา ทั้งในด้านเศรษฐกิจและการเมืองจนรุดหน้าไปอย่างรวดเร็ว สำหรับกษัตริย์ Miscislav แล้ว การปล่อยให้จักรพรรดิ Monomakh ค่อย ๆ พลิกกลับมาเป็นฝ่ายเหนือกว่าในศึกยืดเยื้อนี้ เป็นสิ่งที่ยอมรับไม่ได้
ด้วยเหตุนี้ สงครามที่จะกำหนดภูมิทัศน์สุดท้ายของทวีปที่ปกคลุมไปด้วยหิมะสีเงินนี้จึงเริ่มต้นขึ้น

[131] ตระกูล Nyholmgarthir - ตระกูลวูโคดลักที่มีรูปลักษณ์คล้ายวัว

[132] ตระกูล Dalegrad - ตระกูลอิมป์น้ำ

[133] ตระกูล Cirnareka - ตระกูลวูโคดลักที่มีรูปลักษณ์คล้ายหมาป่า

[134] ส่วนใหญ่เป็นทหารรับใช้

[135] กษัตริย์ Miscislav ทรงบัญชาการในยุทธการสามครั้งใหญ่กับจักรพรรดิด้วยพระองค์เองในสงครามครั้งนี้ ตำนานเล่าว่า ในยุทธการครั้งสุดท้าย พระองค์ทรงพยายามใช้พลังของโลกแห่งเงามืด เพื่อชะลอการเดินทัพของราชสำนักดาราสีจางด้วยความสิ้นหวัง แม้ว่าการทำเช่นนี้จะไม่สามารถพลิกสถานการณ์ของสงครามได้ แต่ก็ยังคงส่งผลต่อการวางกลยุทธ์ในอนาคตของจักรพรรดิอยู่ไม่น้อย
สำหรับบันทึกโดยละเอียดเกี่ยวกับยุทธการทั้งสาม สามารถอ่านได้จาก "ประวัติศาสตร์การยาตราทัพ Snezhnyi"
ที่น่าสนใจคือ ในสมรภูมิรบด้านข้าง กองทัพ Schpekin ซึ่งได้รับคำสั่งจากกษัตริย์ Miscislav ให้ไล่ล่าเพื่อสกัดกั้นมิให้กองทัพของจักรพรรดิมารวมกำลัง กลับถูกหมอกน้ำแข็งพรางตาจนหลงทิศอย่างน่าประหลาด ด้วยเพราะตัดสินใจเลือกเส้นทางเดินทัพผิดพลาด ทำให้เสียโอกาสในการโจมตี และไม่สามารถสกัดกั้นการรวมกำลังของกองทัพจักรพรรดิได้ ส่งผลให้ฝ่าย Miscislav พ่ายแพ้ในสมรภูมิหลักในที่สุด
เหตุการณ์นี้เคยถูกบันทึกไว้โดยนักเขียนพงศาวดารมากมาย แต่สาเหตุที่สภาพอากาศเปลี่ยนแปลงอย่างกะทันหันนั้นยังคงเป็นปริศนา
ท้ายที่สุดแล้ว กษัตริย์ Miscislav ก็สิ้นพระชนม์ด้วยหอกของจักรพรรดิที่แทงทะลุเศียรอสูร ว่ากันว่ากะโหลกรูปหมีที่มีขนาดใหญ่เท่ากับรถศึก ซึ่งถูกเก็บรักษาไว้ในคลังสมบัติของ Zapolyarny Palace ณ ปัจจุบัน ยังคงมีรอยแผลจากหอกเมื่อครั้งนั้นหลงเหลืออยู่

[136] Seriviiki - หรือ "หมาป่าสีเทา" ตามบันทึกใน "พงศาวดาร Volkhov"
ผู้ปกครองแห่ง Cirnareka หมาป่าจอมเจ้าเล่ห์ผู้มีท่วงท่านุ่มนวล ว่ากันว่าในช่วงต้นของสงคราม เขาได้ติดต่อกับ Porfiry ซึ่งเป็นขุนนางใหญ่ที่ดูแลการคลังของราชสำนักดาราสีจางในขณะนั้นเป็นการส่วนตัว
หลังจากการปกครองของกษัตริย์ Miscislav ล่มสลาย เขายังเป็นแกรนด์ดยุกภูตเพียงหนึ่งเดียว ที่ปรากฏในบัญชีรายชื่อขุนนางราชสำนักดาราสีจางได้อย่างราบรื่นทันทีหลังสงคราม
ด้วยเหตุนี้ นักวิชาการบางส่วนจึงเชื่อว่า การที่การไล่ล่าของกองทัพ Schpekin ซึ่งอยู่ใต้บังคับบัญชาของเขาประสบความล้มเหลวในช่วงเวลาสำคัญของสงครามนั้น อาจไม่ใช่เรื่องบังเอิญ อย่างไรก็ตาม ข้อสันนิษฐานนี้ไม่มีหลักฐานสนับสนุนเพียงพอ
หลังสงคราม เขาได้รับการปูนบำเหน็จจากจักรพรรดิ Monomakh ซึ่งในขณะนั้นถูกเรียกขานว่า Belyi Tsar และเข้ารับพิธีแต่งตั้งด้วยการนำดาบแตะไหล่

[137] Skoldyryt - หรือ "กระทิงแห่งพงไพร" ตามบันทึกใน "พงศาวดาร Volkhov"
แกรนด์ดยุก Nyholmgarthir ที่อยู่ภายใต้บังคับบัญชาของกษัตริย์ Miscislav
ในยุทธการครั้งที่สอง เขาเคยเสนอให้นำกองกำลังแนวหน้าชั้นยอด เดินทางอ้อมไปยังด้านหลังของกองทัพราชสำนักดาราสีจาง เพื่อโจมตีแบบจู่โจม บีบให้ฝ่ายศัตรูเคลื่อนทัพเข้าไปยังพื้นที่ซุ่มโจมตีที่วางไว้ล่วงหน้า ส่วนกองกำลังหลักจะเข้าล้อมพื้นที่ซุ่มโจมตีไว้แล้วรุกโจมตี
แต่แล้วกลยุทธ์นี้ถูก Filipov ผู้ภักดีต่อองค์จักรพรรดิ และเชี่ยวชาญในการปลอมตัวที่สุดในเผ่าภูต แอบดักฟังได้ขณะแฝงตัวเข้าไปในกองทัพของกษัตริย์ Miscislav
จักรพรรดิจึงปรับเปลี่ยนกลยุทธ์ การโจมตีแบบจู่โจมของแกรนด์ดยุก Skoldyryt กลับกลายเป็นว่าทำให้ตัวเองตกอยู่ในวงล้อมของกองทัพราชสำนักดาราสีจาง; กองทัพของจักรพรรดิล้อมกองกำลังของเขาไว้ ทั้งยังกำจัดกองทัพข้าศึกที่มาช่วยเหลืออย่างต่อเนื่อง ส่งผลให้ฝ่ายกษัตริย์ Miscislav พ่ายแพ้ยับเยินในยุทธการครั้งที่สอง
แกรนด์ดยุก Skoldyryt ถูกหอกของจักรพรรดิแทงทะลุหน้าอก และเสียชีวิตในศึกครั้งนี้เอง

[138] Vodyanoy - หรือ "ราชาผู้ไร้ดินแดน" ตามบันทึกใน "พงศาวดาร Volkhov"
ผู้ปกครองแห่ง Dalegrad บรรพบุรุษของเผ่าพันธุ์วารีทั้งปวงในทะเลสาบน้ำแข็ง
นักรบผู้กล้าหาญหาใดเปรียบ ทว่าขณะเดียวกันก็เป็นคนมุทะลุหาใครเกิน เชี่ยวชาญการจู่โจมสายฟ้าแลบจากใต้ผืนน้ำแข็ง
ในช่วงท้ายของยุทธการครั้งที่สอง เขาถูกแกรนด์ดยุก Alvis ของเหล่าโดโมวอย ใช้อุบายล่อกองทัพของเขาออกไปนอกทะเลสาบน้ำแข็ง
และถูกหอกของจักรพรรดิแทงทะลุหน้าอกจนสิ้นใจ

[139] หอกของจักรพรรดิ - ผู้ที่ไม่เคยมีส่วนเกี่ยวข้องกับสนามรบ มักตั้งข้อสงสัยในคำบรรยายหลายส่วนของบันทึกพงศาวดาร รวมถึงบันทึกที่ว่า องค์จักรพรรดิใช้หอกแทงสังหารนายพลฝ่ายศัตรูในยามที่สองทัพปะทะกำลังกัน
ผู้ที่ตั้งข้อสงสัยส่วนใหญ่มักหยิบยกเรื่องขนาดของกองทัพ และตำแหน่งของนายพลในแนวรบมาอธิบาย โดยมองว่าท่ามกลางศึกตะลุมบอนนั้น สถานการณ์ที่นายพลจะดวลกันตัวต่อตัวแทบจะเป็นไปไม่ได้เลย
ต้องขอชี้แจงไว้ ณ ที่นี้ว่า การที่จักรพรรดิสามารถใช้หอกแทงนายพลของฝ่ายศัตรูได้นั้น มิใช่ว่าพระองค์เข้าไปดวลตัวต่อตัวกับอีกฝ่ายแต่อย่างใด
แต่พระองค์เพียงใช้หอกต่างลูกธนู ยิงแหวกฝ่าสมรภูมิรบออกไป ด้วยพละกำลังที่สุดจะจินตนาการได้ด้วยสามัญสำนึก

[140] สายเลือดศักดิ์สิทธิ์ - ความหมายไม่แน่ชัด จักรพรรดิ Monomakh ทรงอ้างว่าพระองค์คือเจ้าแห่งภูตทั้งปวง จึงควรจะมีสายเลือดเดียวกันกับภูตตนอื่น ดูเหมือนว่าสิ่งที่พระองค์ตรัสในที่นี้ น่าจะเป็นเพียงวาทกรรมเพื่อพิสูจน์ความชอบธรรมเท่านั้นเอง

...
ปีที่ 1 แห่งศักราชที่ 799 ในเดือนเมษายนของปีนี้ Anastasya Feodorovna ได้รับการสถาปนาขึ้นเป็น Tsaritsa แห่ง Snezhnaya ลอร์ดภูตหลายท่านไม่ได้เดินทางไปยัง Snezhnograd เพื่อเข้าเฝ้า เนื่องจากจักรพรรดิ Monomakh สวรรคต ตระกูล Dalegrad จึงตัดขาดความสัมพันธ์กับ Snezhnograd

ปีที่ 2 แห่งศักราชที่ 799 หลังการสวรรคตของจักรพรรดิ Monomakh ชาวมนุษย์ในท่าเรือ Belovodye ได้ฉวยโอกาสนี้ประกาศอิสรภาพในช่วงฤดูหนาว และลุกฮือขึ้นต่อต้านลอร์ดภูต แม้แกรนด์ดยุก Drevogorye จะส่งกองทัพเข้าปราบปราม แต่ก็มิอาจคว้าชัยชนะมาได้

ปีที่ 3 แห่งศักราชที่ 799 Tsaritsa Anastasya ทรงยกทัพเข้าโจมตีกองกำลังอิสระ ระหว่างทางได้ยึดครองดินแดนของตระกูล Drevogorye, Volkhovan และ Cirnareka พร้อมทั้งตั้งข้อหาว่าบรรดาลอร์ดทั้งหลายบกพร่องต่อหน้าที่ และปล่อยปละละเลยจนเกิดการก่อกบฏ และยินยอมปล่อยให้การกบฏเกิดขึ้น พระนางทรงริบฐานันดรศักดิ์จากลอร์ดที่ปกครองดินแดนเหล่านี้แต่เดิม แล้วส่งขุนนางที่มิได้สืบทอดทางสายเลือดเข้ามาปกครองแทน สิ่งที่ต่างจากจักรพรรดิ Monomakh คือ พระนางมิได้รวบรวมกองทัพพันธสัญญาเหมันต์ แต่กลับจัดตั้งกองกำลังที่ถูกขนานนามว่า "Fatui" ขึ้นมา เพื่อเข้ายึดครองดินแดนของบรรดาลอร์ดภูต แกรนด์ดยุก Drevogorye ได้ประณาม Tsaritsa ว่าเป็นกบฏ และยกทัพเข้าปะทะกับพวก Fatui จนสิ้นชีพ วันที่ 10 มีนาคม Tsaritsa ทรงส่งราชทูตไปยังท่าเรือ Belovodye เพื่อเกลี้ยกล่อมกองกำลังอิสระ โดยมีเงื่อนไขให้พวกเขาส่งตัวผู้ปลุกปั่นให้ก่อกบฏออกมา แล้วพระนางจะทรงอภัยโทษให้กับคนที่เหลือทั้งหมด ทางกองกำลังอิสระยอมรับข้อเสนอของพระนาง ท่าเรือ Belovodye จึงรอดพ้นจากการถูกทำลายจนราบคาบ วันที่ 23 มีนาคม พระนางทรงส่งราชทูตไปหาเหล่าลอร์ดภูตที่ยังไม่ได้มาเข้าเฝ้า ณ Snezhnograd เพื่อบีบให้พวกเขาสละอำนาจทั้งหมด โดยให้สัญญาว่าจะคงบรรดาศักดิ์ขุนนางของพวกเขาไว้ ลอร์ดหลายท่านสิ้นชีพลงก่อนจะทันได้ตอบรับข้อเสนอ ส่วนผู้ที่เหลือต่างยอมรับในข้อเสนอพระนาง ในเวลานี้เอง Tsaritsa Anastasya จึงได้กุมอำนาจเบ็ดเสร็จเหนือดินแดนทางเหนือทั้งปวง

ปีที่ 4 แห่งศักราชที่ 799 Tsaritsa ทรงรับสั่งให้ Fatui สร้างป้อมปราการแห่งใหม่ใกล้ ๆ กับ Snezhnograd ชื่อว่า Glupov ซึ่งแปลว่าเมืองแห่งคนเขลา

ปีที่ 5 แห่งศักราชที่ 799

ปีที่ 6 แห่งศักราชที่ 799 Tsaritsa ทรงจัดตั้งสภาแห่ง Snezhnograd ขึ้น เพื่อจัดการปัญหาด้านการบริหารที่เกิดจากการขาดแคลนลอร์ด และได้แต่งตั้งหญิงชาวมนุษย์ Ioanna Ivanovna เป็นประธานสภาคนแรก

ปีที่ 7 แห่งศักราชที่ 799 "ราชโองการปฏิรูปความเรียบร้อยในอาณาจักร" ถูกประกาศใช้ บรรดาลอร์ดภูตมากมายต่างซาบซึ้งในพระมหากรุณาธิคุณของ Tsaritsa จึงสละตำแหน่งและฐานันดรศักดิ์ด้วยความสมัครใจ และไปจาก Snezhnaya
...