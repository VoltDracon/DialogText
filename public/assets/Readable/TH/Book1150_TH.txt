วันที่ ■ เดือน ■ ฝนตก

Alain หมดสติ อาการเขาไม่ค่อยดีเลย
หมอมาตรวจแล้ว แต่สีหน้าดูหดหู่มาก
ลูกน้องของ Alain มาเยี่ยมเขา พร้อมกับนำชุดชงชาใหม่เอี่ยมและใบชาชั้นดีมาให้ Alain ไม่ชอบดื่มชาและไม่คุ้นกับการใช้ของหรูหราพวกนี้ ชุดชานั้นจึงตกเป็นของฉัน

วันที่ ■ เดือน ■ อากาศแจ่มใส

ไม้กระถางที่ฉันปลูกเติบโตงดงามมาก แต่มันปลูกง่ายเกินไป ฉันไม่คิดว่าเป็นความสามารถของตัวเองหรอก ถ้าสภาพแวดล้อมเหมาะสม พืชก็จะเติบโตอย่างรวดเร็วเอง ไม่เกี่ยวกับใครทั้งนั้น
ฉันคิดว่าตัวเองเป็นพืชชนิดหนึ่ง ฉันเติบโตได้โดยไม่ต้องการสิ่งใดเลย

วันที่ ■ เดือน ■ เมฆครึ้ม

วันนี้ฉันช่วย Alain ทำการทดสอบขั้นสุดท้ายของ Pulonia ช่วงนี้ Alain เดินไม่ได้แล้ว ฉันจึงใช้รถเข็นคอยเข็นพาเขาไป
Alain ไม่ได้แสดงอารมณ์อะไรมากนัก Pulonia เองก็ทำงานได้เสถียรดี แต่เขาก็ยังดูไม่พอใจอยู่ดี
เขาบอกว่าที่จริงแล้ว Pulonia เป็นสูตรสมการหนึ่งที่ใช้คำนวณสิ่งที่ไม่รู้ ส่วนสิ่งนั้นคืออะไรกันแน่นั้น เขาเองก็ยังไม่แน่ใจเหมือนกัน
อะไรบ้างที่เป็นสิ่งที่ไม่รู้? มันมีมากมายเหลือเกิน เขาถึงกับพูดไม่ออก และรู้สึกเศร้าใจมาก
ฉันไม่เข้าใจเลย
Alain ถาม จะมองโชคชะตาของโลกได้อย่างไร? ฉันตอบว่า ใช้เครื่องตรวจจับดู

วันที่ ■ เดือน ■ อากาศแจ่มใส

Alain มอบสมุดบันทึกเก่าของเขาให้ฉัน ฉันดีใจมาก ฉันชอบความรู้ที่เขาสอนให้ฉัน
โชคชะตาของโลก พักนี้ฉันเอาแต่คิดถึงเรื่องนี้ และไม่นานก็เข้าใจว่านี่คือสิ่งที่ไม่มีคำตอบ ในเมื่อมนุษย์ยังคุมโชคชะตาของตัวเองไม่ได้ แล้วจะไปแทรกแซงโชคชะตาของโลกได้ยังไง? โง่เง่าสิ้นดี
Alain บอกว่าคนโง่มีหลายคน ฉันได้แต่แค่นหัวเราะเยาะ แล้วเขาเองก็หัวเราะเช่นกัน ไม่รู้ว่าหัวเราะเพราะอะไร