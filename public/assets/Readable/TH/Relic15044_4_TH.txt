
"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่"
"พวกเราเคยระหกระเหินในลมเหนืออันคมกริบดั่งมีดดาบ ทนทุกข์ทรมานกับความเจ็บปวดอันขมขื่น และหนาวเหน็บราวผ้าห่อศพ"
"แผ่นดินเกิดถูกฝังกลบ อยู่ภายใต้ความเงียบงันแห่งความตายสีเงินขาว จารีตประเพณีที่หลงเหลือ ก็สูญสลายไปกับนครร้างที่ล่มสลาย"
"แต่กระดูกสันหลังของพวกเราจะไม่มีวันคดงอ เฉกเช่นดอกไม้ที่ถูกพายุฝนขัดเกลาจนงดงาม"
"จะไม่ทอดทิ้งมิตรภาพในวันที่มืดมน และจะไม่มีวันลืมคำสัตย์สาบานที่จารึกไว้ด้วยเลือด"

"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่"
"พวกเราจะไม่ทำอย่างตระกูล Gotini ที่ถวายวิหคขับขานทองคำบริสุทธิ์อันวิจิตร"
"พวกเราจะไม่ทำอย่างตระกูล Hlaewringi ที่ให้คำมั่นว่าจะถวายเกียรติยศแห่งสงครามแด่สายลม"
"ไม่เหมือนชาว Bructeri ที่สร้างวิหารศักดิ์สิทธิ์ หรือชาว Sitones ที่ร้อยเรียงบทกวีอันงดงาม"
"สิ่งที่พวกเรามอบให้แก่สายลม มีเพียงบุปผานานาพรรณ จิตใจอันแรงกล้า และความสัตย์จริงที่ไม่มีวันเหี่ยวเฉา"

"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่"
"พวกเราเคยเผชิญหน้ากับสายลมที่เกรี้ยวกราด และเคยร่วมรบเคียงบ่าเคียงไหล่ กับเทพเจ้าบนยอดหอคอยสูง"
"พวกเราเคยเป็นสักขีพยานของสายลมที่อ่อนโยน และได้ถือกำเนิดใหม่ ในฤดูใบไม้ผลิหลังผ่านพ้นความมืดมน"
"หากวันใดสายลมกลับกลายเป็นพายุร้าย และทรราชหมายมุ่งจะกดขี่มวลมนุษย์อีกครั้ง"
"พวกเราจะไม่ลังเลที่จะให้โลหิตชโลมบุปผา แม้จะต้องเป็นปฏิปักษ์ต่อบัลลังก์เทพอีกหนก็ตาม"
"หากสายลมยังคงอ่อนโยนนิรันดร์ดั่งเช่นเวลานี้ และหากสวรรค์ยังเมตตาต่ออาณาจักรของเรา"
"พวกเราก็จะไม่ลังเลที่จะปกป้องบทเพลงแห่ง Mondstadt ตลอดไป ดั่งที่สายลมใหม่เคยมอบที่พักพิงแก่เรา"

"ในนามของผู้สืบเชื้อสายแห่ง Arcadia อันยิ่งใหญ่ ขอสวมมงกุฎแห่งสายลมพันทิศ แด่เทพเจ้าที่ถือกำเนิดใหม่"
"ขอให้ท่านเอ่ยวาจาดั่งเช่นที่นายเก่าของเราเคยเอื้อนเอ่ย จนกว่าศรัทธาของปวงชนจะหลอมรวมเป็นหนึ่งดั่งบทกวี"
"ขอให้ท่านปฏิบัติตนดั่งเช่นที่นายเก่าของเราเคยกระทำ จนกว่านายเก่าของเราจะได้ปฏิบัติเฉกเช่นเดียวกับท่าน"