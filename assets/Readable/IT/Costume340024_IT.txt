Aveva viaggiato attraverso innumerevoli mondi e percorso distanze infinite, esplorando paesaggi d'ogni tipo e contemplando cieli tinti dei più svariati colori.
Detta così, potrebbe sembrare romantico, ma in realtà era più simile a una tortura che a un'avventura.
Una volta immaginò una scena del genere: due gemelli in piedi sotto lo splendente cielo notturno, gli occhi che brillano mentre osservano le stelle e le molte lune sopra di loro.
Ma scollegò immediatamente il suo modulo di associazione delle idee. Un cielo di tali colori significava solo che l'atmosfera non era adatta alla vita. Dopo aver ammirato panorami simili per centinaia di volte, non c'era più alcun motivo di commuoversi.
Non svegliò i due viaggiatori addormentati. Anzi, portò con sé il peso d'un esilio e d'un viaggio così lunghi che i numeri avevano perso ogni significato.

I dettagli della litosfera, dell'atmosfera o della biosfera avevano ormai ben poca importanza.
Rimodellare il suolo, adattare l'aria, ricostruire un ecosistema: erano compiti semplici per un'astronave pionieristica destinata a portare la scintilla della civiltà.
La posizione di una stella, la sua distanza e la sua longevità avrebbero potuto rappresentare delle sfide minori, eppure anch'esse avevano delle soluzioni.

La vera difficoltà stava nel trovare un mondo con del potenziale. Senza quello, la distruzione sarebbe sopraggiunta molto, molto presto.

Era una questione irrisoria, se paragonata alla durata di un lungo viaggio.
Il pianeta che avevano superato non era mai stato una destinazione, poiché la stella attorno a cui esso orbitava era già entrata nel suo stadio terminale.
La biosfera e l'atmosfera erano andate completamente distrutte, sulla superficie non erano presenti altro che masse raffreddate di roccia fusa.
Era stata una supernova a causare quella devastazione.

Per diverse settimane o mesi, il calore e la luce intensi segnarono l'ultimo fulgore della stella. Dopodiché, questa divenne una stella nana fredda e fioca.
Eseguì un rapido calcolo per stimare quando si fosse verificato l'evento...
Che coincidenza! Le radiazioni intrappolate nella crosta del pianeta indicavano che la supernova era esplosa proprio nell'anno in cui erano nati i gemelli.
Naturalmente, tra i due eventi non c'era alcun nesso.
Nessuno avrebbe mai festeggiato una nascita condannando un mondo intero apposta per l'occasione. Tali livelli di stravaganza e crudeltà non esistevano.

Dopotutto, i viaggi interstellari sono pericolosi. Una supernova a cinque o sei anni luce di distanza avrebbe potuto danneggiare il deposito genetico, e forse anche i gemelli.
Modificò immediatamente gli indumenti nel guardaroba, migliorandoli con materiali più adatti ai viaggi interstellari, e li depose sopra le capsule di stasi. Il gesto poteva non significare molto, ma rappresentava una forma silenziosa di conforto.

Nel loro sonno, i gemelli trovarono un nuovo rifugio; così, il suo viaggio attraverso suoli, rocce, atmosfere e cieli infiniti poté proseguire.