
เคยมีอยู่ยุคสมัยหนึ่ง ที่วงล้อสีเงินซึ่งขับเคลื่อนโลกแห่งปฐมกาล ยังคงมีจำนวนถึงสาม
ในยุคนั้น มังกรดึกดำบรรพ์ผู้ถือกำเนิดจากทะเลน้ำหอม ได้เหินทะยานสู่ห้วงอวกาศลึก ก่อนจะเลือนหายไปในม่านหมอกแห่งดารา

ม่านหมอกอันมืดมิดนั้น ลึกล้ำซะจนแม้แต่แสงดาวที่พร่างพราวทั่วฟ้า ก็ไม่อาจหลีกหนีจากแรงดึงดูดของมันได้
เพื่อค้นหาคำตอบก่อนที่ดวงดาวดวงนี้จะถูกกลืนกิน มังกรยักษ์จึงตัดสินใจ มุ่งหน้าสู่การเดินทางอันแสนยากลำบากเพียงลำพัง
เขาบันดาลให้ดวงจันทร์ทั้งสามลอยขึ้นจากพื้นพิภพ ร้อยรัดโลกใบเล็กนี้ไว้อย่างแน่นหนา ด้วยพันธนาการแห่งกระแสน้ำ
แสงจันทร์จะสาดส่องทั่วผืนปฐพีอันอุดมสมบูรณ์ ท่ามกลางราตรีกาลอันยาวนานแห่งจุดจบ ตราบจนกว่ามังกรพเนจร จะหวนคืนจากดินแดนแห่งสายหมอก
แต่พันปีแล้วพันปีเล่าที่ผ่านพ้นไป สามพี่น้องแห่งจันทราก็ยังไม่เคยได้พบพานนายเก่า ที่พวกนางเฝ้ารอคอย
จวบจนกระทั่งวันนั้น วันที่ผู้มาเยือนผู้มีปีกปกคลุม ได้เหยียบย่างลงมาพร้อมกับดาวแห่งรุ่งอรุณ...

นั่นไม่ใช่ศัตรูตัวฉกาจในคำทำนาย ที่จะมาดับมอดแสงแห่งหมู่ดาว และดูเหมือนจะไม่ได้คิดช่วงชิงต้นธาร ที่คอยค้ำจุนการดำรงอยู่ของโลกไป
เมื่อต้องเผชิญหน้ากับผู้มาเยือนที่ไม่ได้รับเชิญผู้นี้ ผู้คุ้มกันทั้งสามที่เป็นตัวแทนเจตจำนงของดวงดาว ต่างทำอะไรไม่ถูก และได้แต่ถกเถียงกันไม่จบสิ้น
แต่ไม่ว่าจะยอมจำนนหรือขัดขืน จะสู้หรือจะตาย ราชาแห่งกองทัพนับหมื่นก็จะเหยียบย่ำทำลายทุกอย่างที่ขวางหน้ามันอย่างไร้ความปรานี
เพราะนี่คือโลกใบใหม่ ที่มันได้เลือกสรรไว้แก่บุตรแห่งมนุษย์ และภายใต้แบบแผนของมัน ทั้งผืนพิภพและแผ่นฟ้าจะถูกผลัดเปลี่ยนใหม่จนหมดสิ้น
ก่อนที่การยึดครองของแสงสว่างจะจบลง ผู้รับใช้แห่งรัตติกาลทำได้เพียง เฝ้ามองการเปลี่ยนแปลงอย่างเงียบงัน...