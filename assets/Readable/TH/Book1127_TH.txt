<image name=UI_ReadPic_121320 />
(นาฬิกาที่หยุดเดินมานานแล้ว ว่ากันว่าเป็นโทเคนที่ Reed Miller ผู้ก่อตั้งกองโจรล่าสมบัติได้ทิ้งเอาไว้)

สุดท้ายแล้ว ความฝันอันร้อนแรง สูงส่ง และเพ้อฝันทั้งหมด ก็จะจางหายไปราวกับหยดน้ำตา
เฉกเช่นความเพ้อฝันมากมายที่เกิดขึ้นในยุคสมัยอันนับไม่ถ้วน ต่างสลายหายไปกับสายลมอันหนาวเหน็บ
ไม่ว่าจะเป็นความปรารถนาดีที่จริงใจ หรือความเพ้อฝันที่อ้างว่าโรแมนติก แท้จริงแล้ว ล้วนเป็นเพียงการเข้าข้างตัวเองทั้งสิ้น
เมื่อถึงจุดสิ้นสุดแล้ว ไม่ว่าเส้นทางใด ล้วนหนีไม่พ้นความผิดหวัง และกลายเป็นเพียงเรื่องราวที่ผู้คนนำไปดัดแปลงตามใจชอบ

ราชาแห่งคำทำนาย ผู้ที่ไม่เคยได้เป็นราชาจริง ไม่มีวันได้เห็นสรวงสวรรค์ที่ปราศจากน้ำตา
โลกอันไร้ขอบเขตที่เคยกล่าวถึง บัดนี้ กลับกลายเป็นเพียงเรื่องตลกขบขัน ในหมู่โจรผู้ร้ายไปแล้ว
ผู้แอบอ้างที่ไม่เคยได้เป็นทายาทศักดิ์สิทธิ์ ไม่อาจทำลายพันธนาการแห่งสายเลือดได้
เหลือเพียงสาวใช้ผู้ไร้ซึ่งทุกสิ่ง ร่ำร้องบทสวดยามค่ำคืนใต้ยอดแหลมของนกไนติงเกล
บุตรบุญธรรมของผู้ว่าการที่ไม่เคยได้เป็นจอมโจร ก็ไม่อาจรักษาชีวิตคนที่เขารักไว้ได้
ขโมยชื่อสกุลที่ปลอมแปลงจากคนแปลกหน้าในวันวาน เสแสร้งแกล้งเป็นผู้กล้าที่ไม่มีพิษภัยอีกต่อไป

แต่แล้วอย่างไรล่ะ? สิ่งที่เธอต้องการเห็น ก็คือโลกที่ทุกชีวิตสามารถหัวเราะได้อย่างเต็มที่
แม้จะเป็นสิ่งจอมปลอมที่น่าขัน ก็นับได้ว่าเป็นการบรรลุอุดมคติของพวกเขาทั้งสองแล้ว
ของปลอมไม่ใช่สิ่งที่ไร้ค่า เช่นเดียวกับโทเคนที่พบเหล่านี้ แม้จะเป็นเพียงของปลอมที่ฉันสร้างขึ้นมา
และไม่ใช่เสียงสะท้อนที่ไหลเวียนอยู่ในกระแสพลัง แต่มันก็ยังนำทางเธอไปสู่สมบัติอันยิ่งใหญ่ของพวกเราได้

ในเมื่อประวัติศาสตร์อันสวยหรูนั้น จารึกไว้เพียงเรื่องราวของชนชั้นสูง
ฉันจึงจะใช้วิธีที่ทูตจันทราใหม่สอนให้ จารึกนามของผู้ต่ำต้อยเหล่านั้นเอาไว้
ดั่งเช่นที่คนที่ฉันหลงรักแต่ไม่อาจครอบครองได้ด่าทอฉัน ฉันไม่มีเจตนาลึกซึ้งใดทั้งสิ้น
นี่เป็นเพียงการเยาะเย้ยของคนเร่ร่อนที่ไม่เคยทำอะไรสำเร็จ ที่บังอาจเย้ยหยันฟากฟ้าเท่านั้นเอง