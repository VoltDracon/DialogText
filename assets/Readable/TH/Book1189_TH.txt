<center><color=#FF5E41FF>สร้างช่องทางการสื่อสารที่ปลอดภัยแล้ว...</color>

<color=#FF5E41FF>กำลังโหลดข้อมูล...</color>

<color=#00E1FFFF>ยืนยันสิทธิ์การเข้าถึงสำเร็จ นักวิจัย Grazina ขอให้คุณมีวันที่ดีในโลกหลังวันสิ้นโลก</color></center>

[บันทึกส่วนตัวของนักวิจัยระดับสูง Grazina Myklukho]

Morozov ตายแล้ว

คนบริสุทธิ์มากมายต้องมาจบชีวิตด้วยน้ำมือของเขา... คนบริสุทธิ์มากมายต้องมาจบชีวิตก็เพราะความโง่เขลาของฉัน สุดท้ายก็เพียงเพื่อคำโกหกที่แม้แต่ตัวเองก็ยังไม่เชื่อ

ฉันไม่รู้ว่า Rotwang เป็นใคร ฉันไม่รู้ว่าพวกเขามีแผนการน่าเศร้าอะไรกันแน่ แล้วฉันก็ไม่อยากรู้ด้วย ฉันรู้แค่ว่าเลือดของพวกเขาก็เปื้อนมือของฉันเหมือนกัน เพียงเพราะฉันเชื่อคำโกหกของพวกเขา... เพราะฉันเชื่อว่าพวกเขาจะมอบที่พักพิงสุดท้ายให้ผู้คนที่จิตใจดีได้จริง ๆ

ทำไมถึงไม่รู้ตัวเลยนะ? ตอนแรกที่ติดตั้งท่อเพิ่มเติม ฉันน่าจะคิดได้ ว่าสิ่งนั้นก็ใช้รองรับการปนเปื้อนจาก Abyss ได้เหมือนกัน เพื่อให้ Morozov สร้างภาพลวงว่าโลกภายนอกได้ถูกทำลายอยู่ใน Abyss ไปหมดแล้ว

แต่ฉันก็ยังคิดไม่ได้

ผู้คนมากมาย ผู้คนมากมายที่เชื่อฉัน ไม่ว่า Brahe Reed Miller จะพูดอะไร...

พวกเขาต้องตายเพราะฉัน

Brahe Reed Miller บอกว่า การปนเปื้อนจาก Abyss ของที่นี่ไม่อาจกำจัดได้ในชั่วข้ามคืน ส่วน Morozov ก็เหมือนกับ Rotwang คนนั้น ถึงแม้จะสูญเสียสติปัญญาและจิตใจทั้งหมดไป สักวันนึงก็จะฟื้นคืนชีพเป็นมอนสเตอร์ที่ไร้สติปัญญา จนกว่าจะถูกผู้กล้าในคำทำนายของทูตจันทราขับขานแห่งลูกหลานจันทราน้ำค้างแข็ง (นี่มันอะไรเนี่ย? คนประหลาดพวกนั้นมีแค่ผู้นำพิธีไม่ใช่เหรอ?) กำจัดโดยสิ้นซาก ก่อนหน้านั้น มันก็จะวนเวียนอยู่ในซากปรักหักพังที่ถูก Abyss กัดกร่อนแห่งนี้ตลอดไป แล้วกลืนกินเลือดเนื้อของผู้ที่หลงเข้ามา

ฉันปิดสัญญาณออกอากาศสุดท้ายของที่หลบภัยที่เขาทิ้งไว้ไม่ได้ และปิดประตูที่หลบภัยที่เขาเปิดกว้างไว้ตลอดไม่ได้เช่นกัน การระเบิดทำลายที่นี่โดยตรงจะทำให้การปนเปื้อนจาก Abyss รั่วไหลออกมา ฉันได้แต่ภาวนาว่าจะไม่มีใครเข้ามาที่นี่อีก

ดังนั้น ฉันเลยใช้เหตุผลที่ต้องอยู่เพื่อขัดขวางไม่ให้ Morozov ฟื้นคืนชีพขึ้นมาอีกครั้ง และเพื่อป้องกันไม่ให้ผู้บริสุทธิ์เข้ามาที่นี่ แล้วปฏิเสธคำเชิญที่เขาจะพาฉันออกไป

ฉันจะไม่ได้เจอเด็ก ๆ ที่รอดชีวิตอีกแล้ว ถ้า Lily ถามฉันว่าอาการป่วยของ Paiva จะหายเมื่อไหร่ ฉันจะตอบยังไงดีล่ะ?

คนที่โกหกซ้ำแล้วซ้ำเล่า... ในวันสิ้นโลกก็ควรถูกฝังไปพร้อมกับคนที่แต่งเรื่องโกหก

Brahe Reed Miller เหมือนจะสนใจพืชที่ล้างภัยพิบัติ Abyss ได้พวกนั้นมาก เลยวานให้เขาช่วยเอาตัวอย่างพวกนั้นออกไป เขาถามฉันว่าทำไมไม่ตั้งชื่อให้พวกมัน ฉันคิด ๆ ดูแล้วก็พบว่าฉันเองก็ไม่รู้เหมือนกัน คงเพราะแค่ไม่อยากเผชิญหน้ากับการทดลองตรง ๆ เขาบอกว่างั้นก็ให้จอมโจรผู้ยิ่งใหญ่อย่างเขาขโมยสิทธิ์ในการตั้งชื่อพวกมันไปก็แล้วกัน... เขาเรียกสิ่งนี้ว่าแมนดราโกรา แล้วบอกว่านี่เป็นพืชในจินตนาการจากตำนานสุดเขตแดนเหนือ ที่คุณ Alia เคยเล่าให้เขาฟัง ภาษาดอกไม้คือความสุขและความหวัง

ก็แล้วแต่เขาละกัน แม้แต่การเสียดสีแบบนี้ ฉันก็ไม่มีหน้าจะไปโต้แย้งอะไรแล้ว