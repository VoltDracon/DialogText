Mio caro successore, sono felice che tu possa leggere questa lettera.

Abbiamo utilizzato la Tekhneikos più all'avanguardia, attingendo al potere primordiale del mondo per preservare questa capsula del tempo. Se sei riuscito a leggere fino a questo punto, significa che hai già imparato a comandare liberamente l'energia elementale pura contenuta nella terra. Confido che ora tu viva in un'era più luminosa e magnifica della nostra.

Questo è il decimo anno da quando Iperborea ha avviato il "Progetto Elisio". A differenza dei nostri antenati, che si crogiolavano nella superstizione e nella barbarie, prostrandosi ai piedi degli Emissari celesti, la nostra è un'era di grande progresso. Tutti i clan si sono uniti come uno solo per plasmare il mondo in un Elisio per l'umanità. Guidati dal Navigatore dell'Alba e dal Santo eccelso, ci avviciniamo a quest'obiettivo ogni giorno che passa...

Stiamo esplorando i segreti della vita. Dopo inarrestabili sperimentazioni, abbiamo finalmente padroneggiato la Tekhneikos per confezionare e raffinare i Semi della vita. Ora, i nuovi umani nati dopo tali "adeguamenti" potranno controllare appieno le forze elementali. Nelle sue profondità, questo antico pianeta custodisce forze colossali e inimmaginabili, e ora le sue porte si stanno aprendo per noi. Con il tempo, diventeremo i padroni della terra.

Di certo l'umanità avrà già sviluppato completamente questo pianeta, la culla dell'umanità? Persino la persona più comune sarà in grado di maneggiare liberamente il potere degli elementi. Senza affidarsi ai doni del firmamento, potrete ancora produrre abbastanza cibo per liberare dalla fame tutte le forme di vite. Forse avrete anche scoperto quei segreti primordiali al di là della nostra comprensione, e magari sarete diventati in grado di convertire liberamente la materia in energia e viceversa. Forse siete in grado di creare un mondo intero con un solo pensiero.

Stiamo usando la Mekhaneikos più avanzata per erigere una torre che arrivi fino al cielo. Quant'è alta! È come se potessimo allungare la mano per toccare il cielo stesso. Il Signore della Città celeste, venerato come una divinità dai nostri antenati... Stiamo per bussare alla sua porta. Cosa ne penserà? Si stupirà della velocità dei nostri progressi o si arrabbierà con noi per la nostra insolenza? In ogni caso, non fa differenza. Le grandi frecce che abbiamo forgiato saranno sempre pronte a difendere la nostra civiltà.

Nel vostro tempo, l'umanità avrà ormai sicuramente superato i limiti del firmamento, giusto? Le navi che solcano il cielo, costruite con la Mekhaneikos, saranno in grado di volare liberamente tra le stelle ed esplorare il cosmo? Forse riuscirete a raggiungere il pianeta natio del Santo eccelso, imparando la conoscenza che le civiltà di altri pianeti hanno accumulato per miliardi di anni, avventurandosi verso regioni stellari al di là della nostra capacità di osservazione, addirittura oltrepassando l'universo stesso.

Rispetto alle grandi conquiste che state per realizzare, tutto su questo piccolo pianeta deve sembrare del tutto insignificante. Siamo invidiosi di voi, sinceramente, dal profondo dei nostri cuori. Per la verità e il progresso, dunque, lottate sempre verso un futuro radioso!