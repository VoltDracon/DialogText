...
Capitolo VII: Gli ultimi anni di Guillotin

"Nessuno può conoscere la causa principale di ogni incidente nel mondo. Gli umani non sono abbastanza saggi da prevedere il futuro, né in grado di impedire che accadano spiacevoli inconvenienti. È un peccato. Non c'è altro da dire."
Alain Guillotin, in risposta a una domanda sui suoi primi anni posta da Nellie Cochran, redattrice capo dell'Uccello a vapore

Dopo aver lasciato l'Istituto di ricerca di Fontaine, Guillotin rifiutò tutti gli inviti del Palais Mermonia e delle organizzazioni civiche della Corte di Fontaine. Si ritirò invece nella campagna della Regione di Béryl, vivendo in un isolamento quasi totale dalla società, sebbene, anche prima di allora, il vecchio eremita non avesse mai stretto legami profondi. Se dovessimo credere a Madame Nelly Cochran, Alain Guillotin era, in fondo, un solitario e un recluso, sempre oppresso da un profondo senso di insicurezza. Fu per questo motivo che mantenne un atteggiamento distaccato verso gli altri, come se fingendo di essere poco perspicace potesse nascondere la sua acuta sensibilità d'animo. Non poteva alleviare il proprio dolore, né condividerlo con nessuno; tutto ciò che poteva fare era racchiuderlo come una perla nel guscio del suo cuore, plasmandolo e levigandolo con la sua stessa carne e il suo stesso sangue. Naturalmente, gli studenti di Guillotin non avrebbero accettato tali affermazioni, liquidandole come sciocchezze e calunnie sulla reputazione del loro maestro. Questa fu la ragione principale per cui Rogier Cotes, il terzo direttore dell'Istituto di ricerca di Fontaine, intentò una causa contro l'Uccello a vapore...

Non impiegò mai alcun servitore per le sue necessità quotidiane. Si vociferava che, in gioventù, avesse creato un dispositivo capace di pensiero indipendente, e che l'avesse usato per assisterlo nel suo lavoro con Mary-Ann Guillotin presso lo Spettro Maréchaussée. Di conseguenza, non aveva bisogno di servitori: gli bastava creare altri dispositivi dello stesso tipo. Tuttavia, tali affermazioni erano chiaramente in contrasto con i fatti: nessuno degli oggetti personali lasciati da Guillotin dopo la sua morte era di tale natura, e i cosiddetti "dispositivi capaci di pensiero indipendente" sono del tutto incoerenti con le idee che espresse nei suoi manoscritti. Come scrisse in "Macchine calcolatrici gerarchiche e intelligenza"...

"La vera domanda non è se le macchine siano in grado di pensare, ma se possano farlo gli esseri umani..." (Casa editrice specializzata in filosofia naturale e ingegneristica di Fontaine, 3ª ed., Sezione 13, pag. 5.)

Abbiamo ogni ragione di credere che tutti i dispositivi creati da Guillotin nel suo laboratorio prima della sua morte siano stati deliberatamente distrutti molto tempo fa. Dopotutto, non è affatto insolito per un ingegnere disfarsi dei propri progetti. La narrativa popolare offre molte interpretazioni fantasiose di questi congegni, eppure tutti questi racconti contraddicono le prove tuttora esistenti. Tuttavia, dobbiamo riconoscere che, come simbolo culturale, "l'opera postuma di Alain Guillotin" è stata determinante per stimolare l'immaginazione dei giovani...

...