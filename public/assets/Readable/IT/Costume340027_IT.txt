"No, no, anche questa è sbagliata... Che strano. La Maestra aveva descritto le caratteristiche di quest'erba molto chiaramente..."
Quei mormorii si erano ripetuti così tante volte che persino le ombre mattutine dei bambù sembravano annuire insieme alla bambina imbronciata.
Eppure, gli alti bambù riuscivano a vedere ciò che lei non poteva. I panini al vapore nel suo cestino erano quasi finiti, le era rimasta pochissima frutta, e la sua borraccia aveva già iniziato a sgonfiarsi. Non era nelle condizioni di continuare...
L'acqua, almeno, non era un problema. Le gocce di pioggia rimanevano sulle foglie di bambù, e nel peggiore dei casi avrebbe potuto leccarne qualcuna... Nemmeno il ruscello ai piedi della montagna era così distante. Se avesse continuato a camminare in discesa, ci sarebbe arrivata in poco tempo.
"Mmh... Penso di essere nel posto sbagliato. Devo salire più in alto."
Con un colpetto sulla roccia, la ragazza vestita di blu balzò in piedi, scrollò il cestino e si preparò a scalare ancora di più la montagna.
Nel fruscio del vento, i bambù emisero un sospiro d'esasperazione. Come poteva essere tanto caparbia? Aveva cercato senza sosta, ma non accennava a desistere.
Avanzò con passo deciso, e i bambù s'affrettarono a dividersi su entrambi i lati per evitare di graffiarle le braccia e le guance con le loro foglie. Stretti tra di loro, osservavano dall'alto mentre la ragazza correva e si fermava, si accucciava per mormorare tra sé e scuoteva la testa con un sospiro.
I bambù pensarono tra sé:
"Possibile che questa bambina sia un'Adepta? No, no, non può essere. Un'Adepta non sarebbe mai inciampata in una roccia, caduta a terra e balzata in piedi per inseguire assieme al suo piccolo compagno giallo e arancione i panini al vapore rotolati fuori dal suo cestino.
Se gli Adepti raggiungessero un ruscello, lo attraverebbero con facilità. Non come lei, che ha vagato senza meta finché non ha trovato un albero caduto e lo ha oltrepassato gattonando con mani e piedi".
"Questa... Sì, cura la tosse notturna. E questa è... Uhm, per l'insonnia? Sì, meglio prenderne un po'. Quella nonnina non ha riposato bene ultimamente..."
Ah, forse era l'apprendista di una speziale. Poverina. Che medicina rara starà cercando, per faticare così tanto? Il suo abito blu si sta già trasformando in un mantello di fango.
"Questa... è una spezia? La porterò a Xiangling per fargliela vedere...
E questa... Qiqi ne raccoglie spesso. Sì, dovrei prendergliene un po'...
Alla Maestra piace questo fiore. Gliene porterò qualcuno...
Yanfei ha detto che la sua amica sta cercando delle erbe di Liyue, giusto? Questa dovrebbe essere perfetta. Ne prenderò un po'..."
La pioggia cadente colpiva i bambù, facendoli oscillare.
Era proprio una bimba particolare! Aveva scalato l'intera montagna e raccolto erbe lungo il percorso, mormorando di altre persone per tutto il tempo. Cadendo, il suo vestito blu aveva assunto il colore del fango, per poi tornare al suo blu originale sotto la pioggia di montagna. Era come un giovane germoglio sepolto nel terreno, che si fa strada attraverso la roccia con ostinata determinazione, inciampando verso la superficie e mostrando il suo vero colore solo dopo essere stato lavato dalla pioggia.
Quindi non era né un'Adepta né una apprendista speziale, ma un comune germoglio di bambù.
"Le ho trovate! Le ho trovate... finalmente..."
Guardando le erbe conquistate a fatica tra le sue mani, Yaoyao si lasciò cadere a terra con un tonfo. Yuegui si mise a danzare in cerchio accanto a lei, e tutti i bambù annuirono all'unisono. Riunirono le loro foglie, sperando di proteggere quel piccolo germoglio dalla pioggia battente.
"Ma queste... basteranno per calmare la tosse di quella nonnina? No, devo trovarne altre."
I bambù rimasero scioccati. Le foglie tremarono freneticamente su ogni stelo, e alcuni di essi si spaventarono al punto da lasciare persino cadere alcune delle loro foglie.
Ma Yaoyao non se ne accorse. Raccolse le erbe, le mise da parte e proseguì dritta per la sua strada.