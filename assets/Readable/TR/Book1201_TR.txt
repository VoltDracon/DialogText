...

... Bu tapınakta günlerdir tek başıma oturuyorum. Buradan geçenler beni göremiyor. Tüm gün ıssız ve bitkin hissettim, bu diyarın çilelerine ve zorluklarına iç çektim, ancak yalnızca minik ruhlar benimle yas tuttu.

... Geçmişi hâlâ yad edemiyorum ama kalbim biraz olsun ferahladı. Şarkım çiy gibi düşüyor; taze çimenlerin üzerine yağan hafif bir yağmur gibi, ekinleri besleyen vaktinde gelmiş bir muson gibi iniyor ve sözlerimin daha akıcı dökülmesini sağlıyor.

... Gelip geçenler bu uçsuz bucaksız ormana asla girmez ve yabancı diyarlardan gelenler bu solgun tapınağı asla görmez.

...

... Yerden böğürtlenler ve dikenli bitkiler filizlendiğinde, vahşi bir canavar meskenimi istila etti.

... Güneyden fırtınalar, kuzeyden ise soğuk geldi. O canavar kuzeyden geldi, yanında buzun ve karın soğuğunu getirdi.

... Ağzından insani bir söz çıkmıyordu, ama bana ilahi bir ışığa bakar gibi bakıyor, susamış bir hizmetkarın bahar yağmurunu özlediği gibi şarkımı özlüyordu.

... Bana eşlik eden, elçim olarak hizmet veren bir canavarım varken nasıl yas tutabilirim ki?

... Ona şarkı söyledim. Aynı zamanda aptal tavırlarıyla da alay ettim.

... Yine de bana karşı sabrını yitirmedi veyahut gücenmedi. Bunun yerine sözlerimi dikkatle dinledi ve sesime kulak verdi. Önümde saygıyla eğildi, emirlerime ve hükümlerime itaat etti.

... Ona aptal köpek dedim ama kin gütmedi. Kürküne hafifçe vurdum ama hiç öfke göstermedi.

... Gözüme hoş ve oldukça sevimli geldi, ben de adını Poyraz ("Kuzey Rüzgarı" anlamına gelir) koydum ve hem onun hem de soyunun benimle birlikte yaşamasına izin verdim.

...

... Bu tapınakta günlerce oturduk. İlginçtir ki ağzından insan sözleri dökülüyordu. Tamamen aptal ve cahil olan bir canavar; bilgelik, zeka ve bilgiye sahip olmuştu. Başkalarına nezaket ve samimiyetle davranabiliyordu.

... Benimle konuştu ve bana Anne diye seslendi. Şöyle dedi: "Halkın yoksul ve sefil ama şehirlerin büyük ve korunaklı olduğu Güneye gideceğim. Onları müreffeh kılacağım."

... İsteğini kabul ettim ve o da kendi soyuyla birlikte yola çıktı. Adını son bir kez seslendim ve ona veda ettim.

... Poyraz... Poyraz... Poyra...

... Hatırlıyorum...

...