ตอนที่ 6

"และนี่คือตอนจบของเรื่องราวทั้งหมด"

Hurlock นั่งลงและจุดกล้องยาสูบ แต่พวกเราที่เหลือ ไม่ว่าจะเป็นนักสืบ Gina, คุณ Jacoba หรือแม้แต่คุณ Ei Chiie ผู้ว่าจ้าง ต่างก็มองหน้ากันไปมาด้วยความสับสนงุนงง

"พวกคุณต้องจำได้แน่ว่า สถานที่เกิดเหตุทั้ง 4 ครั้งก่อนหน้านี้มีระยะห่างเท่ากัน เวลาสมมาตร พื้นที่ก็สมมาตร อักษรตัวแรกของเหยื่อทั้ง 4 คนก็สมมาตรด้วย" Hurlock กล่าว "นั่นคือเหตุผลที่การสันนิษฐานของ Gina ผิดพลาดทั้งหมด ฆาตกรรู้ว่าเธอมีความรู้พื้นฐานเกี่ยวกับวิชาลี้ลับ ย่อมเดาว่าเหล่าผู้ติดตามของภาคีกางเขนลิลลี่หุบเขาจะใช้คนป่วยคนนั้น เป็นเครื่องบูชายัญที่จำเป็นสำหรับพิธีกรรม เลยปล่อยให้เธอเข้าใจผิดต่อไป ให้เธอคิดว่าสิ่งที่เธอคาดเดาถูกต้องทั้งหมด"

"แต่ตอนที่ดยุก St. Germanus จากไป เขาบอกว่าทุกอย่างมันสายเกินแก้แล้ว และคดีต่อไปก็จะ..." นักสืบ Gina โต้แย้งอย่างไม่ยอมแพ้

"เขาเป็นอัจฉริยะเฉพาะด้านจักรกล ส่วนเรื่องอื่น ๆ ก็เป็นแค่คนธรรมดาคนหนึ่ง" Hurlock หยุดชั่วครู่ก่อนจะพูดต่อว่า "เขาชอบแต่สิ่งที่ตัวเองเข้าใจอย่างถ่องแท้ เหมือนกับเธอนั่นแหละ Gina"

"อ๋า! ฉันเข้าใจแล้ว!" คุณ Jacoba ร้องขึ้นกะทันหัน "Hurlock ที่รัก! แบบนี้ทุกอย่างก็กระจ่างแล้ว! เหยื่อคนที่สี่... การตายของเขาไม่ได้ถูกวางแผนไว้ล่วงหน้าอย่างพิถีพิถัน แต่เป็นเพียงเหตุบังเอิญ! เดิมทีเขาวางแผนจะฆ่าผู้ชายสามคนนั้นเท่านั้น เพื่อแก้แค้นให้กับพรรคพวกในภาคีกางเขนลิลลี่หุบเขา แต่กับดักที่เขาวางไว้ไม่ได้มีแค่สามจุดนั้น เขากังวลว่าแผนอาจจะล้มเหลว... เพราะเหยื่อทั้งสามคนเป็นบุคคลสำคัญที่ได้รับการคุ้มครองอย่างดี เขาจึงวางกับดักเพิ่มอีกหลายจุด แต่ไม่คาดคิดว่าแผนกลับดำเนินไปอย่างราบรื่นเพราะการขัดขวางของ Gina..."

"...คุณ Jacoba! อย่าพูดอย่างกับว่าฉันเป็นผู้สมรู้ร่วมคิดแบบนั้นสิ!" นักสืบ Gina โต้กลับด้วยความหงุดหงิด ใบหน้าแดงก่ำราวกับผล Sunsettia ช่างน่ารักจริง ๆ

"ถูกต้อง" Hurlock กล่าวอย่างสงบ ไม่รู้ว่าเขากำลังพูดถึงการคาดเดาของคุณ Jacoba ถูกต้อง หรือกำลังพูดถึงนักสืบ Gina ที่เป็นผู้สมรู้ร่วมคิด "เครื่องจักรทดลองที่ภาคีกางเขนลิลลี่หุบเขาสนับสนุน ส่วนใหญ่ถูกสร้างขึ้นจากตรรกะ<color=#FFCC33>แบบต้นไม้</color>ที่เรียบง่าย พวกมันไม่รู้จักเจ้านายของตัวเอง รู้แค่คำสั่งที่ถูกตั้งไว้ตั้งแต่แรก ดังนั้นพวกมันจึงย้อนกลับไปฆ่าเจ้านายของตัวเองแทน นี่คือเหตุผลที่ฉันพูดเสมอว่า อย่าไว้ใจจักรกลเครื่องลานมากเกินไป... เพราะพวกมันต่างจากมนุษย์ จักรกลไม่มีหัวใจ"

"..."

ฉันเพียงแค่เงียบเหมือนที่เคยเป็น แต่คุณ Jacoba กลับมองฉันแวบหนึ่งอย่างประหลาดใจ

"เป็นอะไรไป? ไม่พูดสักคำ ยืนนิ่งอยู่ตรงนั้น คิดอะไรอยู่รึเปล่า?"

"...ไม่มีอะไรหรอก แค่นึกไม่ถึงว่าความจริงจะง่ายขนาดนี้"

ความรู้เรื่องจักรกลเครื่องลานของฉันย่อมสู้ดยุก St. Germanus ท่านนั้นไม่ได้ แต่ก็พอมีความรู้อยู่บ้าง ถ้าจะบอกว่ากลไกพวกนั้นเปิดใช้งานเพียงเพราะการใช้งานผิดพลาดของคุณ Marcello มันก็ดูจงใจเกินไปหน่อย แต่ถ้าจะบอกว่าเบื้องหลังนี้มีคนร้ายอีกคน มันก็ดูมองโลกในแง่ร้ายเกินไป... นอกจากพวกเราแล้ว ก็ไม่มีใครสามารถทำตามสิ่งที่ฉันคิดไว้ได้ ดังนั้นฉันจึงตัดสินใจเลิกคิดต่อ แล้วหันไปเพลิดเพลินกับปฏิกิริยาของนักสืบ Gina ผู้น่ารักดีกว่า

"ฮึ่ม ๆ คุณไม่เข้าใจการสืบสวนจริง ๆ!" นักสืบ Gina ดูเหมือนจะได้ความมั่นใจกลับคืนจากตัวฉัน เธอชูนิ้วขึ้นมาด้วยท่าทางตื่นเต้น "มีคำกล่าวที่ว่าไว้ดีมากนะ 'เมื่อขจัดสิ่งที่เป็นไปไม่ได้ออกไปทั้งหมด สิ่งที่เหลืออยู่ไม่ว่าจะ...'"

"หยุด นั่นเป็นเรื่องของนักสืบอะไรสักอย่างนั่นแหละ เราไม่มีลิขสิทธิ์จากสำนักพิมพ์ของพวกเขา"

Hurlock อัดควันเข้าปอดอีกครั้ง ราวกับจมดิ่งอยู่ในห้วงความคิด

ไม่ว่ายังไง คดีนี้ก็จบลงอย่างลวก ๆ

ผู้ที่ไม่มีโอกาสได้เห็นตอนจบ ผู้ที่ไม่สามารถทำความฝันให้เป็นจริง

ผู้ที่จมดิ่งอยู่ในนิทาน ใฝ่ฝันที่จะติดตามวีรบุรุษที่ตนเทิดทูน แต่กลับไม่สมปรารถนา

ผู้ที่มีทุกสิ่ง ผู้ที่สูญเสียทุกสิ่ง ผู้ที่ตื่นขึ้น และผู้ที่ไม่มีวันตื่นขึ้นอีก

ไม่เสียดายที่จะเสียสละ ไม่เสียดายที่จะจากลา ไม่หวั่นเกรงต่อความทุกข์ทรมาน แต่ท้ายที่สุดแล้ว การเสียสละก็คงเหลือเพียงการเสียสละ การจากลาก็คงเหลือแต่การจากลา

นาฬิกาเดินพร้อมกับกาลเวลาที่สงบ ปลาว่ายวนเวียนในสายน้ำใสกระจ่าง ไม่ว่าจะเป็นความฝันที่ยิ่งใหญ่เพียงใด ก็ปิดฉากลงอย่างเงียบงันและโดดเดี่ยวเช่นนี้

และหลังจากนั้น...